עבודה במסגרת החוג לפסיכותרפיה, בית הספר ללימודי המשך ברפואה, אוניברסיטת תל- אביב - המדריך פרופ' אלכסנדרוביץ דב -1984
 
ד"ר מרק רויטמן
 
 
תאור המקרה
 
 
הטיפול אותו אני מציג התחיל במחלקה פתוחה של בית חולים ונמשך כטיפול פסיכותרפויטי אינדיבידואלי במשך שנתיים וחצי במסגרת אמבולטורית.
 
אריה, בן 24, יליד הארץ, רווק, התקבל למחלקה פתוחה עם הפניה ממרפאה אזורית בגלל התקפי חרדה קשים, דיכאון ומחשבות אובדניות.
 
אריה הינו בן יחיד למשפחה של ניצולי שואה. הוריו יוצאי מזרח אירופה, אביו בן 55, עובד כמפיץ עיתון. האם, בת 47, עקרת בית. שניהם היו במחנות ריכוז.
 
משפחת האם נספתה. התחתנו בארץ ב- 1953. אימו של אריה עברה מספר הפלות טבעיות וב- 1956 נולדה בת שנפטרה בגיל כמה שבועות. אריה נולד בשנת 1958.
 
הריון היה בעייתי והאם שכבה מספר חודשים בבית החולים בשמירת הריון. אריה התפתח כילד רגיל, לא היו בעיות בגיל הרך. בגיל 6 נפל ממרפסת קומה ב' וכפי שאימו מספרת, ניצל בנס. סיפור זה מסופר בבית בהזדמנויות שונות. זוכר את עצמו בבית הספר היסודי כילד ביישן, שמן עם משקפיים. בגיל 15 עבר ניתוח בגלל קריפטורכיזם ולדברי האם אשך אחד פחות מפותח. זכור לו שרופא שבדק לו את האזור הגניטאלי שאל אותו אם הוא מאונן הרבה.
 
אריה היה סבור במשך תקופה ארוכה שהבעיה באשכים היא תוצאה של אוננות. בערך באותו זמן התגלתה מחלת ויטיליגו כאשר הכתמים שהופיעו והתפשטו היו באזור הסנטר, הכתפיים ובאזור הגניטאלי כולל אבר המין. אריה מאד סבל ממחלת העור. הוא התבייש בכתמים וניסה להסתירם, נמנע מלהתפשט בנוכחות חברים ומללכת לים.
 
הוריו לקחו אותו לביקורים רבים אצל רופאים שונים בחיפוש אחר טיפול מתאים.שנים השתמש במשחה קוסמטית שהיו מביאים לו מחו"ל.
 
אריה סיים בית ספר יסודי בהצטיינות והתקבל למגמה הומנית, אך אביו העבירו לבית ספר מקצועי למגמת אלקטרוניקה, שם היה תלמיד בינוני. לקחו לו מורים פרטיים באנגלית ומתמטיקה.
 
כאשר אריה היה בן 17 התגלה אצל אימו סרטן והיא עברה ניתוח כריתת שד. בבית ניסו להסתיר מאריה את הכאב והסבל של האם, אך הוא שמע איך היא בוכה בלילות. לפעמים לא היה בטוח אם אימו בוכה בגללו או בגלל המחלה וזה גרם לו תחושה קשה של חוסר אונים ואשמה. אימו סבלה גם ממחלת אולקוס ואחרי ויכוחים עם אריה נהגה להראות שסובלת מכאבים.
 
לאחר סיום בית ספר תיכון התגייס לחיל אוויר ושרת 4 שנים כטכנאי אלקטרוניקה בבסיס חיל אוויר קרוב לבית. בתקופת הלימודים בתיכון ובזמן השירות הצבאי, היו לאריה חברים רבים איתם גדל, למד ועם אחד מהם שרת באותו בסיס.
 
ביחסים עם חבריו היה תמיד נגרר. חברים אהבו אותו בגלל יושרו, נאמנותו וחוש ההומור שלו. ביחסים עם בנות היה תמיד ביישן והרגיש עצמו נחות. הוא הסביר זאת לעצמו בכתמים בעור. היה משוכנע שכל בחורה תדחה אותו כי הכתמים בוודאי נראים לה מגעילים.
 
במסיבות נהג לשבת בצד ולא העז לרקוד. כאשר הכירו לו בחורות היה מנתק איתן קשר אחרי הפגישה הראשונה או השנייה בטענה שהן לא מתאימות לו ויש להן חסרונות רבים.
 
בבסיס נהג להתקלח לפני או אחרי כולם כדי לא לגלות את הכתמים. בכל הזדמנות היה חוזר הביתה. מבחינה מקצועית תיפקד בצורה משביעה רצון. יחסיו עם מפקדו היו טובים והוא העריך אותו כאדם בשל והגון. ניהל עם המפקד שיחות ארוכות על בעיותיו ועל העתיד.
 
בכל תקופת השירות הצבאי אריה היה מרוכז בתוכניותיו לעתיד כאשר ברור היה לו שילמד אלקטרוניקה. ראה את עתידו כמהנדס אלקטרוניקה "מצליח, בעל חוש הומור, לשון חדה, עם אישה יפה, מכונית חדשה. פנטזיות אלה היו מכסות אצל אריה על תחושה של נחיתות וחוסר בטחון. הם גם עזרו לאריה להימנע מחיפוש אחרי פתרונות לבעיות בהווה. למרות זאת מספר פעמים רצה לשוחח עם פסיכולוג בבסיס אך לא היה לו האומץ לעשות זאת.
 
הוריו סיפרו לכל הקרובים והמכרים שאריה עתיד ללמוד הנדסת אלקטרוניקה.הם מאד התפארו בזה ואריה הרגיש אחריות גדולה המוטלת עליו.
 
במשך חצי שנה היה מבלה ימים שלמים במכון כושר בפיתוח הגוף כי הרגיש עצמו שמנמן ולא מספיק אתלטי, דבר שלא התאים לדימוי שבנה לעצמו.
 
הוא נרשם לאוניברסיטה להנדסת אלקטרוניקה אך לא התקבל. חברו לתיכון ולצבא גם לא התקבל והחליט ללמוד הנדסת כימיה. אריה עשה כמוהו, למרות שלא ידע מה יצטרך ללמוד ומה יעשה בעתיד עם המקצוע הזה.
 
עם תחילת הלימודים היה אריה צריך, לראשונה בחייו, לעזוב את הבית ולחיות לבד. אימו דאגה מאד לאוכל ואריה היה "סוחב" לדירתו אחרי כל סוף שבוע סלים מלאים עם מזון עם הבטחה לאימו שיאכל 3 פעמים ביום ושיכין לעצמו סלטים וארוחות צהריים מבושלות.
 
 
מחלה נוכחית
 
 
מתחילת הלימודים, כ- 8 חודשים לפני אשפוזו, הרגיש עצמו בחרדה. לא היה מסוגל לארגן את הזמן. בזבז זמן רב על הכנת ארוחות, הרגיש עצמו בודד (חברו התחתן לפני תחילת הלימודים). העסיקו אותו מחשבות שחברו מצליח יותר ממנו.
 
בהרצאות היה בחרדה שלא יבין את המרצה ואכן לא היה מסוגל להתרכז. נשאר ללמוד עד מאוחר בלילה אך הרגיש שהתפוקה שלו אפסית ושאינו מתקדם בחומר.
 
בבחינה במקצוע היה במתח רב, לא היה מסוגל לקלוט את תוכן השאלות, עזב את הבחינה באמצע, הרגיש שעולמו חרב עליו. נכשל בעוד שתי בחינות, הרגיש שזקוק לעזרה נפשית דחופה. פנה למכון פרטי אך הרגיש שלא מבינים אותו. חזר הביתה.
 
טען שכל מה שעשה בחייו היה מוטעה, שהיה צריך לחיות אחרת. התחיל לקרוא ספרים ומאמרים על מחלות נפש. השווה עצמו עם התיאורים בספרות. רוב הזמן שכב במיטה, לא תיפקד, התבייש לענות לטלפונים. התקשה להירדם בלילה. לא היו שינוים במצבו במשך היום. כל כמה דקות היה רץ לשירותים.
 
הוריו ניסו להסתיר את מצבו וכאשר היו שואלים בטלפון מה נשמע אצל אריה, היו אומרים שהכול בסדר ושהוא לומד.
 
אריה המשיך לחפש עזרה. הגיע למרפאה אזורית, נבדק על ידי הפסיכיאטר ונשלח לאשפוז. בדרך לבית החולים ביקש לחזור הביתה בטענה ששכח ספר. האב הלך איתו והתברר שניסה לקחת אקדח שהיה לו בבית. גילה לאביו מחשבות אובדניות. במצב זה התקבל לאשפוז.
 
 
סטטוס
 
 
בבדיקה ראשונית נראה לפי גילו, מסודר בהופעתו, באי שקט פסיכומוטורי רב.ביצע את ההוראות שניתנו לו. פניו ועיניו של אריה ביטאו סבל רב, חרדה ודיכאון.המודע היה צלול, ההתמצאות בזמן, במקום ובסיטואציה היו תקינים. האפקט היה חרדתי במידה ניכרת עם גוון דיכאוני.
 
ניסה להסביר את הרגשותיו, דיווח על הרגשת דהראליזציה ודהפרסונליזציה - כאילו הכול בחלום וזה לא הוא שעשה את הדברים, לא הוא שעזב את הלימודים, לא הוא שבא לבית החולים. לא היה מסוגל לסיים מחשבה כלשהי עד הסוף. סיפר על הרגשה שעומד להשתגע, מרוצה שסוף סוף נמצא בבית חולים כי יכול להרשות לעצמו להיות חולה.
 
טען שלא מסוגל לעשות מאומה ואף לא לדבר עם אנשים. יכול לשוחח רק עם צוות רפואי כי יודעים שהוא חולה. ביטא מחשבות אובדניות ואף תוכניות להתאבד בעזרת האקדח שברשותו. לא גילה מחשבות שווא ולא הייתה עדות להפרעות בפרספציה.
 
בבדיקה גופנית: דופק בסביבות 120 לדקה, סדיר. הזיע בכפות הידיים.אזורים של דהפיגמנטציה בעור הפנים, הכתפיים והאגן. שאר הבדיקות הגופניות היו בגדר הנורמה.
 
 
שיקולים אבחנתיים
 
 
היה קשה להגיע לאבחנה קלינית חד משמעית בתחילת האשפוז: הסימפטומים של אי-שקט חרדה דיפוזית קשה, אפקט דיכאוני, מחשבות על ערך עצמי נמוך, רגשי אשמה, מחשבות אובדניות יחד עם הפרעות בשינה תמכו באבחנה של מחלה אפקטיבית.
 
לא היה ניתן בבדיקה ראשונית לשלול לגמרי אפשרות של משבר פסיכוטי כהתחלה או כהתפתחות של תהליך סכיזופרני. בכיוון זה תמכו חרדה דיפוזית קשה, חוסר תפקוד וצמצום של פעילות חברתית בתקופה של כחצי שנה לפני האשפוז.
 
יחד עם זאת, מתחילת האשפוז היה ניתן לקשור קשר אמוציונאלי חזק עם אריה.היה נראה הרבה יותר רגוע ודיווח על הקלה אחרי כל שיחה אם כי לזמן קצר.
 
חיפש קירבה למטפל ועשה מאמצים עליונים להבין איך הגיע למצב בו נמצא. הוא קשר את מצבו עם אירועים והתפתחויות בעבר, דרכו בחיים, יחסיו עם ההורים ועם החברים, דיבר הרבה על המשבר בלימודים.
 
כל הדברים האלה נשמעו מאד רלוונטיים. לא היה פער בין האפקט לתוכן החשיבה ולא היו סימנים להפרעות בתוכן החשיבה. זה נתן אפשרות לחשוב שמדובר במצב של חרדה קשה עם התקפים של פאניקה אצל גבר צעיר בעל אישיות תלותית שלפחות כל תקופת ההתבגרות גילה הסתגלות גבולית ופעל תוך רמת חרדה גבוהה, עליה היה מתגבר על ידי צמצום פעילות חברתית ופיצוי על הצמצום הזה בדמיון.
 
ניתוק פתאומי מהבית ומההורים בפעם הראשונה בחייו והצורך להתמודד עם הבעיות במציאות ולא בפנטזיה העלו את רמת החרדה עד להתקפי פאניקה תכופים וגרמו למשבר שבעיצומו הגיע לאשפוז פסיכיאטרי.
 
